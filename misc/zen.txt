佛說摩訶般若波羅蜜多心經
觀自在菩薩行深般若波羅蜜多時照見五蘊皆空度一切苦厄舍利子色不異空空
不異色色卽是空空卽是色受想行識亦復如是舍利子是諸法空相不生不滅不垢
不淨不增不減是故空中無色無受想行識無眼耳鼻舌身意無色聲香味觸法無眼
界乃至無意識界無無明亦無無明盡乃至無老死亦無老死盡無苦集滅道無智亦
無得以無所得故菩提薩埵依般若波羅蜜多故心無罣礙無罣礙故無有恐怖遠離
一切顚倒夢想究竟涅槃三世諸佛依般若波羅蜜多故得阿耨多羅三藐三菩提故
知般若波羅蜜多是大神咒是大明咒是無上咒是無等等咒能除一切苦眞實不虚
故說般若波羅蜜多咒
卽說咒曰羯諦羯諦波羅羯諦波羅僧羯諦菩提娑婆訶
般若心經
